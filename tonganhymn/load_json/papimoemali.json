[
    {
        "title": "KO E HIVA 'O E PAPITAISO.",
        "body": "1. Sīsū ne 'ave ki Ai,\n'A e fānau 'a e kakai;\nKau ako ne nau ta'ofi;\nKa Ne folofola pē ke 'omi.\n\nPea na'á Ne tāpuaki,\n'A e tamaiki ne 'omai,\nPea na'á Ne fakapapau,\nTuku 'a e tamaiki ke nau ha'u.\n\n2. Ko Sīsū na'á Ne fili,\n'A e fanga ki'i tamaiki:\nKo e siueli 'o e langi,\nKo e pele ia 'a e Tamai.\n\nTe nau hū Hono pule'anga,\nTe nau nofo he 'alofi;\n'I he tahi sio'ata,\n'O ofi pē 'i Hono Taloni.\n\n3. 'Atamai 'oku kakapa,\n'I hono fungani 'o e tala;\nTe nau ma'u 'a e sēpita,\nKalauni koula pē 'e 'ai.\n\nKo e fakamo'oni pē ia,\nKo e ngaahi 'ea 'o e Tamai;\n'Ofa'anga ia 'o e 'Otua,\nToka ki ai 'Ene hoifua.\n\n4. Ko Sīsū na'á Ne tala,\nKo e tamaiki 'A'ana;\nFa'ahinga 'oku loto–ma'a,\nFanga lami 'okú Ne fafanga.\n\n'Oku kāvea ki ai 'a e loto,\n'I honau monū fakaofo;\n'Enau hū ki Kolōlia,\n'O 'ikai ha fakama'a hia."
    },
    {
        "title": "KO E HIVA 'O E MALI.",
        "body": "1. Hono 'ikai e'a mai 'a e Langi,\n'I he mana ne fai pē 'i he mali,\nFai pē 'e he Tamai 'i loto 'Īteni,\nFai 'e Sīsū 'i Kena 'i Kāleli.\nFungani e ngāue ko ia ne fai,\nLiliu pē 'a e vai 'o hoko ko e uaine.\n\n2. Fu'u misiteli ē ngāue ne fai,\nNofo 'a Kalaisi mo e siasi;\nHā ai e mo'oni 'e kau 'a e langi,\nHoko pē 'a e mali ko e fiefia.\nToki taha ia e mata'i koloa,\nFu'u hā pe hono faka'ofo'ofa.\n\n3. Ke afeitaulalo mai he 'ahó ni,\nMalu'i kinaua mei he kovi;\nKe fai pē 'e Koe hona taukapo'i,\nKe fai manako 'ena feohi.\nKe na ma'u 'a e fe'ofo'ofani,\nKo ia pē 'a e uaine fisifisimu'a.\n\n4. 'Eiki tāpuaki pē 'a kinaua,\n'Aki pē Ho ivi faka–'Otua;\nMe'a kotoa pē ke Ke fakaai,\n'Aki pē ha monū mei he Langi.\nToka pē ki ai 'a Ho'o 'alo'ofa,\nToka pē ki ai Ho'o hoifua."
    }
]